---
title: "Első fejezet - Goblin Nyilak"
draft: false
tags:
  - story
  - quest
---

## 1. A rajtaütés
A csapat már közel fél napja, a Magas utat maguk mögött hagyva haladt a Triboar úton események nélkül. Már akkor, ahogy beértek a Triboar út környékére, a táj mintha hirtelen változott volna meg.

Az eddigi kellemes, napfényes erdő árnyai egyre sötétebbé váltak, a fák között pedig nyugtalan csend telepedett rájuk. A levegő lehűlt, és szinte tapinthatóvá vált a feszültség, mintha valami láthatatlan erő figyelné őket a távolból, csak a szekér nyikorgása és az ökrök lassú lépteinek hangja töltötte be a tájat. 

Thalion csendben sétált a szekér mellett, miközben egy pillantást vetett Ailithre, aki éppen valamit mondani készült Sir Edriknek. Közben Alfred is hallgatagon figyelte a tájat, éles, megfigyelő szemeivel minden árnyékot szemmel tartva​.

 Sir Edrik az ökröket irányította a szekéren, miközben Ailith mellette üldögélt csendesen. Az erdei táj zöldje a távolban szinte eggyé vált a horizonttal. Ailith lassan megtörte a csendet:

„Emlékszel arra, amikor Selûne először hívott minket az útjára?” – kérdezte Ailith, miközben elfordította tekintetét az útról, és Sir Edrikre nézett. 

„Hogyne emlékeznék.” Sir Edrik röviden elmosolyodott, miközben erősebben fogta meg a gyeplőt. "A látomásom éppen egy bagoly alakjában érkezett. Selûne azt kérte tőlem, hogy védelmezzem az ártatlanokat és harcoljak a sötétség ellen.”​

„Ez érdekes.” – Ailith elmosolyodott. „Nálam Selûne a Holdfény Ligetben jelent meg, egy ősi tölgyfánál. Ott kaptam meg a druida áldást. Azóta is érzem a természet minden rezdülésében a jelenlétét.”​

A fák árnyéka mélyebbnek tűnt, és a csend egyre feszültebbé vált. Calderyx azonnal észrevette a változást. A fák lombjai árnyékot vetettek az útra, és a csend már nem volt nyugtató – inkább fojtó, mintha a természet figyelmeztetni akarta volna őket valamire. Calderyx összeráncolt homlokkal nézett körbe, szemeiben különös fény csillant meg. 

„Valami itt nagyon nincs rendben…” – mondta Calderyx, miközben tekintete végigfutott a fák között. Hangja komolyabb és mélyebb volt a szokásosnál. Egy pillanatra olyan érzése támadt, mintha az árnyékok között mozdulna valami, de nem látta, mi lehet az.

„Megállj!” – intett Sir Edrik, miközben a szekér csikorgó zajjal megállt.

Thalion és Calderyx előre siettek, hogy megnézzék, miért álltak meg hirtelen. A szekér útját földön heverő lovak torlaszolták el. Ahogy közelebb mentek a tetemekhez, Thalion nem messzire tőlük különös dolgot vett észre - egy térképtokot.

„Ez nem jelent jót...” – morogta Thalion, miközben szeme végigsiklott az üres térképtokon.

Goblinok rontottak elő a fedezékekből. Egyikük íjat szegezett Thalionra, és a nyílvessző élesen suhant el a füle mellett, karcolást hagyva a vállán. Thalion hátrakapta a fejét, de mielőtt visszatámadhatott volna, Caoimhe ugrott le a szekér hátuljáról.

A gnóm varázsló gyors kézmozdulatot tett, majd halkan kántált. Jeges, csontos kezek emelkedtek ki a földből, és rántották magukkal az egyik goblint, aki kétségbeesett üvöltéssel próbált szabadulni.

„Harcra fel, mindenki!” – kiáltotta Sir Edrik. Pajzsát magasra emelve előrerontott, léptei alatt reccsentek az avarba fúródó nyílvesszők. A lovag egy gyors csapással tért nyert a goblinok vonalában.

A goblinok vad csatakiáltásokkal rontottak rájuk, míg néhányuk a fák között rejtőzve íjaikat szegezték a kalandorokra. A támadás váratlan volt, és a csapat pillanatok alatt csatában találta magát.

Caoimhe gyorsan cselekedett. Egy goblin a közelből előrontva próbált lecsapni rá, de Caoimhe már kántálni kezdett. Mintha egyszerre kongatták volna meg egy katedrális összes harangját, a  halálos harangjáték visszhangja hallatszott az erdőben. A goblin egy pillanatra megdermedt, majd vért fröcskölve összeesett.

„Még van belőlük elég...” – morogta Caoimhe, miközben visszalépett a szekér fedezékébe.

Calderyx a botját megforgatva előrelépett egy másik goblin felé. A goblin fegyvert emelt rá, de Calderyx Deneir szent tüzével válaszolt. A goblin torkából éles sikoly tört fel, miközben testét teljesen elborította a tűz.

„Jelentéktelen férgek…” – sziszegte Calderyx, majd oldalra fordult, hogy fedezze Thaliont.

Az egyik fa mögött lapuló íjász goblin célba vette Ailith-et, a nyílvessző gyorsan süvített felé. A druida megpróbált kitérni, de a lövedék mélyen belevágódott a vállába. Ailith felszisszent, majd összeszorította a fogát és letörte a vállából kiálló nyílvesszőt.

„Ezt meg fogod bánni!” – morogta, miközben összegyűjtötte a természet energiáját.

Ailith összpontosított, és egy mozdulattal a föld erejét hívta segítségül. A gyökerek hirtelen életre keltek a goblin íjászok körül. Egyikük rémült kiáltással próbált szabadulni, de a növények szorítása megakadályozta, hogy újabb lövést eresszen el.

Sir Edrik pajzsát maga elé emelve rohant előre. Egy támadó goblin nekiszaladt, fegyverét próbálva áttörni a védelmét. A lovag egy határozott mozdulattal elütötte a fegyvert, majd kardját a goblin bordái közé mélyesztette. A lény erőtlenül rogyott a földre.

„Eggyel kevesebb...” – jegyezte meg Sir Edrik halkan, miközben a következő célpontját keresve fordult meg.

Thalion érezte a karcoló fájdalmat a vállán, de nem hagyta, hogy ez elvonja a figyelmét. Egy gyors oldalmozdulattal a fák között elrejtőzött egyik íjász goblin felé vágott. A goblin hátraugrott, éppen csak elkerülve a csapást, majd menekülni kezdett a fák közé.

„Hová mész, te nyavalyás?! Vissza se nézz, mert utolérlek!” – kiáltotta Thalion, miközben utána iramodott.

Látva, hogy az íjászok menekülni próbálnak, Caoimhe gyorsan cselekedett. Egy jeges, csontos kéz kapaszkodott bele az egyik goblin lábába, aki sikoltva zuhant a földre. Ahogy a jeges marok szorításában vergődött, Calderyx lépett fölé, és lesújtott botjával a tehetetlen lényre.

Az utolsó goblin kétségbeesetten próbálta elérni a sűrű aljnövényzetet, de Thalion végül elé vágott. Egy ügyes mozdulattal félrelökte az íjat a goblin kezéből, és a markolatával ütést mért a fejére. A goblin kábán rogyott össze, de még életben volt.

„Ácsi, ácsi! – Thalion gúnyosan oldalra billentette a fejét. – Teneked még, úgy hallom, van mondanivalód számunkra. Nehogy nekem elhallgass itt örökre!”

A csata végére a tájat vér és a goblinok halálsikolya töltötte be. A csapat lihegve nézett körül. Thalion odavonszolta a foglyul ejtett goblint a többiekhez és körbeállták, majd magához térítették egy határozott arconlegyintéssel.

„Beszélj, goblin, ha nem akarsz úgy járni, mint a társaid. Ezt most komolyan mondom.” – Hangja dörgött, mint mennydörgés a viharban. A goblin azonban nem ijedt meg. Koszos, kócos fogazatát elővillantva gonoszan elvigyorodott és köpött egyet:

"Hihi, azt hiszed, megijedek? Nem beszélek se neked, se a sápadt barátaidnak meg a faimádó barátnődnek! Maglubiyet küldi rám a halált, nem ti, hitvány férgek!"

Calderyx szeme összeszűkült, és hirtelen egy hideg, ismerős suttogás töltötte be az elméjét: *Miért hagyod, hogy így beszéljen veled ez a koszos féreg? Cselekedj!* Mindenki döbbenetére Calderyx előrelépett. Megragadta a goblint, és emberfeletti erővel emelte a magasba, mintha a súlya nem is számítana, majd mély, fenyegető baritonján rádörrent: "Velem így nem beszélsz, te féreg!"

A fogoly rúgkapált, de a tiefling vasmarkából nem tudott szabadulni. Calderyx közelebb húzta arcához a goblint, szemeiben félelmetes aranyló izzás jelent meg.

„Beszélj… vagy nézd meg jól az arcokat magad körül. Ők az utolsó dolgok, amiket utoljára látni fogsz.”

A csend, amely az erdőre telepedett, szinte fojtogató volt, mintha maga a természet is visszafojtott lélegzettel figyelne. Sir Edrik háta megfeszült, Ailith pedig szinte hangtalanul szívta be a levegőt. A goblin torka egy pillanatra kiszáradt. Reszketve próbált szavakat formálni.

„Jól van, jól van! Ne… ne bánts! Elmondok mindent!” – dadogta elfulladva.

A goblin a szorításból kiszabadulva még mindig remegett, miközben torka szárazon kattogott, ahogy levegőért kapkodott. Egy pillanatra körbenézett a kalandorokon, majd meghajtotta fejét, mintha alázatosnak akarna tűnni.

„Jó, jó... mondom már... Csak ne bántsatok!” – nyöszörgött kétségbeesetten.

„Van egy rejtekhelyünk nem messze innen, talán fél napi járásra. Tizenöten vagyunk ott... vagyis, már talán kevesebben...” – motyogta, egy pillanatra körbepillantva a holttesteken. „A vezérünk egy bugbear. Klargnak hívják. De ő is csak parancsot követ. Az igazi főnökünk Grol király, a Cragmaw törzs feje. Ő a Cragmaw kastélyban van, és Klarg neki jelent.”

Calderyx szeme szikrázott, ahogy közelebb lépett. „Hol van ez a kastély? Beszélj!”

A goblin megnyalta a száraz ajkait, és kissé összébb húzta magát. „Ott van... az erdőben, pár napi járásra északkeletre a rejtekhelyünktől. De... de nem könnyű megtalálni! Csak azok tudják az utat, akik a törzshöz tartoznak...”

Sir Edrik türelmetlenül rátámaszkodott a kardjára. „Miért támadtatok ránk? Miért érdekel ennyire a törpénk?”

A goblin idegesen remegett meg, majd folytatta: „Klarg pár napja kapott egy üzenetet Grol királytól. Egy futár goblin hozta. Valami Fekete Pók... azt mondta, fizet nekünk, ha elkapjuk a törpét, akit Gundrennek hívnak. Azt akarta, hogy fogjuk el, és amit nála találunk – térképek, cuccok – küldjük el Grolhoz. Klarg megtette. El is fogtuk. A törpét és a térképet már elvitték a kastélyba...”

„És a társa?” – kérdezte Thalion összeráncolt homlokkal.

„Az ember... ő... még nálunk van! A barlangban tartjuk. Az... az 'evőbarlangban', tudjátok...” – dadogta, és egy pillanatra megborzongott. „Klarg imádja az ilyesmit...”

A csapat komoran összenézett. A helyzet komolyabb volt, mint gondolták. Calderyx egy utolsó, fenyegető pillantást vetett a goblinra, és magához láncolta, nehogy elszökhessen.

„Most pedig elvezetsz minket a rejtekhelyetekhez. És ha bármi csapdával próbálkozol...” – kezdte Sir Edrik, de nem kellett befejeznie. A goblin sápadtan bólintott.

„Nem, nem, nincs csapda! Esküszöm! Elvezetlek titeket!”

## 2. Ghoul-ok éjszakája

A nap már eltűnt a horizont mögött, és az erdő árnyai egyre hosszabbra nyúltak. A csapat úgy döntött, hogy nem kockáztatják a további haladást az éj leple alatt. A táborhelyet egy kisebb tisztáson választották ki, ahol a szekér viszonylag biztonságosan körbekeríthető volt.

„Innen már nem lehet messze a rejtekhelyük...” – morfondírozott Thalion, miközben a szekér egyik oldalát rögzítette. „De jobb, ha pihentek egyet. Ki tudja, mi vár ránk holnap.”

"Ez isteni… kértek?" – kérdezte Calderyx, miközben elégedetten harapott egy… lókolbászba. A többiek enyhe undorral nézték a tiefling papot, mert tudták, honnan szerezte őket. A goblinok rajtaütését követően, egy hirtelen indíttatástól vezérelve fogta magát, odament a döglött lovakhoz, és szakavatott mozdulatokkal - mintha csak egész életében ezt csinálta volna - nekifogott és elkészített húsz darab lókolbászt. Az eredmény bámulatos lett, de a körülmények tekintetében mégis gyomorforgató.

"Köszönöm inkább kihagyom... Talán jobb is, ha most megpihenünk, ahogy Thalion is javasolta az imént." Sir Edrik gondosan beosztotta az őrséget. „Alfred, tiéd az első őrség. Én váltalak, aztán Ailith vált engem.” A többiek bólintottak, majd lassan nyugovóra tértek.

A tábor köré mély sötétség borult, a csapat kimerülten pihent, bár senki sem aludt teljesen nyugodtan. A tábortűz már csak parázslott, ahogy Alfred csendesen körbejárta a táborhelyet. Feszülten figyelte az erdőt, ahol a fák sűrűn álltak, mint hallgatag őrszemek. Az éjszaka különösen sötét volt, a hold csak ritkán bukkant elő a felhők közül. A csendet csak a szél halk suttogása és a távoli bagolyhuhogás törte meg.

Egy pillanatra azonban minden elcsendesedett. Alfred megállt, és élesen fülelt. Valami... valami nem stimmelt. A levegő megfagyott körülötte. Léptek. Halk, reszelős kaparászás, mintha körmei csikordulnának a földön. Valami hideg, sötét jelenlét közeledett. Árnyak suhantak az erdő fái között. Alfred döbbenten vette észre a két torz alakot, amelyek lassan közeledtek – ghoulok, rothadó húsú, éhes tekintetű szörnyetegek. Egy pillanatra megbénította a rémület, de aztán ösztönösen cselekedett.

„Támadás! Ébresztő, mindenki!” – kiáltotta, miközben hátrálni kezdett a szörnyek elől. A táborlakók egy pillanat alatt felriadtak a kiáltásra. Sir Edrik azonnal a pajzsáért és kardjáért nyúlt, míg Calderyx botját markolta meg, szemeiben már a harc tüze parázslott. Caoimhe álmos tekintettel kapta fel a könyvét, de ahogy meglátta a ghoulokat, azonnal riadtan mormolt varázsigét. Ailith szintén talpra ugrott, felfogva a veszély súlyát.

Sir Edrik előrelépett, hogy feltartóztassa a szörnyeket. Pajzsát maga elé tartva rohant az egyik ghoul felé, amely hörögve csapott rá. A lovag oldalán fémes csattanással horpadt be a páncél, de ő kitartott, próbálta a másik ghoult is távol tartani a társaitól.

„Ezeket nem lesz egyszerű megállítani…” – mormogta Thalion, miközben íját próbálta feszesre húzni. Egy nyílvessző suhant el a levegőben, átfúrva az egyik ghoul vállát, amely feldühödött üvöltéssel rontott rá. A másikat Sir Edrik próbálta meg távol tartani a többiektől.

Míg Sir Edrik az egyik ghoult még épp vissza tudta tartani, a másik hirtelen megváltoztatta a taktikáját. Érdeklődését vesztve a lovag iránt, villámgyors reflexekkel kitért a támadás elől, majd megállíthatatlan lendülettel rohant a csapat felé. A rothadó hús bűze előre szaladt, mielőtt még maga a szörny odaért volna. Sir Edrik pontosan látta, mi készül: ha ez a két ghoul eléri még ő előtte a csapatot, miszlikre tépik őket, így hát utánuk eredt.

Ailith eközben figyelmesen méregette a terepet. Látta, hogy a két szörny közel került egymáshoz, és gyorsan megidézte a természet erejét. Kezét a földre helyezve mormolta a varázsigét: „Természet anyja, láncold meg ezeket a bestiákat!”

Vastag indák törtek elő a talajból, körbefonva mindkét ghoult, mielőtt azok elérhették volna a csapat többi tagját. Sir Edrik egy fürge oldallépéssel még pont kilépett a földből előtörő indák elől.

„Szép munka, Ailith!” – kiáltotta Sir Edrik, miközben újra támadóállásba helyezkedett. A szabadon lévő kezével keresztet vetett Selûne nevében, mielőtt előrerontott volna.

Sir Edrik hősiesen tartotta maga előtt az élőholt szörnyeket, de a fáradságtól ő sem bírt el velük egyedül. Az egyik ghoul átszabadult az indákon, és hatalmas csapást mért a lovagra. Sir Edrik térdre rogyott, ahogy egy vérző sebből mélyen ömlött a vér. Érezte, hogy a ghoulok minden egyes csapásával egyre nehezebben áll a lábán. A páncélja horpadt, a karja zsibbadt a rengeteg hárítástól. Nem engedheti meg, hogy elbukjon – nem most, nem így. *Selûne, vezesd a kezem, emeld a pajzsom…*

„Nem, ezt nem hagyhatom!” Calderyx ekkor előrelépett. Szemei sötéten izzottak, ahogy mélyen beszívta a levegőt és magasra emelte a botját. Mély, erőteljes hangon imádkozott: „Deneir, az Írások Mestere, ki a tudást fényként hordozod, vess szent tüzet erre a fertőre! Legyen a bölcsességed ítélet, a lángod tisztító, és a sorsom a te kezedben!”

Az égő fény vakító glóriaként száguldott le a lovagot halálosan megsebző ghoulra, amely sikoltva, vakító, fényes lángokba burkolva omlott össze a földre, majd hamuvá porladt. A lángok áthatoltak Sir Edrik sebesült testén is, aki megkönnyebbülten érezte, ahogy a fájdalom enyhül, és a seb kezdett gyógyulni.

„Köszönöm… Calderyx…” – szólalt meg, miközben lassan visszanyerte erejét.

Caoimhe a könyvébe lapozott, és gyorsan mormolta a varázslat szavait. Egy kődarab emelkedett fel a földről, majd vad gyorsasággal zúdult a ghoul felé. A szörny azonban az utolsó pillanatban félremozdult, a kő hatalmas puffanással csapódott a földbe.

„Ezek aztán kitartóak…” – sziszegte Caoimhe dühösen, miközben egy újabb varázslatot készült bevetni. 

A ghoul torka mély, bugyborékoló hangot adott ki, mintha elfojtott sikolyok visszhangoznának belőle. Körmei úgy csikorogtak Sir Edrik páncélján, mintha magát a fémet akarta volna felszaggatni. A rothadó hús bűze elviselhetetlen volt, ahogy a lény torz mosollyal hajolt közelebb... Ailith indákat idézett, amelyek elakasztották a szörnyet, míg Thalion egy lendületes csapással térdre kényszerítette. A kegyelemdöfést végül Ailith vitte be - valósággal kettécsapta ősi druida botjával az élőholt teremtményt.

A harcnak vége volt. A társaság lihegve nézett körül. Sir Edrik megtámaszkodott pajzsán, és Thalion vállára támaszkodva állt meg.

„Ez… túl közel volt…” – jegyezte meg halkan Sir Edrik. Calderyx fáradtan, de eltökélten bólintott. „A sötétség ellen mindig készen kell állnunk. Nem engedhetjük, hogy meglepjenek minket.”

„Ezek honnan kerültek ide?” – kérdezte Thalion, miközben a sebét dörzsölgette. Calderyx sötéten elmosolyodott. „Talán valaki nem örül, hogy itt vagyunk…” – mondta halkan, miközben botját a földbe támasztotta.

„Legközelebb elővigyázatosabbak leszünk.” – mormolta Ailith, miközben visszatért a helyére. Thalion fáradtan bólintott, majd még egyszer körbejárta a tábor szélét.

Sir Edrik sóhajtva helyezte vissza pajzsát. „Nem számít. A fontos, hogy most biztonságban vagyunk. De ezt a tábort biztosítanunk kell. Nem kockáztathatjuk meg, hogy újabb támadók érkezzenek.”

A társaság egyetértően bólintott, majd újra elrendezték a tábort. A csillagok halvány fényében a táborhely ismét csendbe burkolózott. De ez már nem volt a békés éjszakák csendje. A sötétség súlya ránehezedett mindannyiukra – és egyikük sem tudta biztosan, hogy a következő éjjel mi vár még rájuk.

## 3. Könnyű álmot hozzon az éj...

Az éj sötétje körbefonta a tábort, ahogy a csapat elcsendesedett a ghoulok támadása után. A kimerültség végül legyűrte őket, és egymás után merültek álomba. A tűz pislákoló fénye lassan kihunyt, és a sötétség mélyebb lett, mint korábban. De az álom nem hozott megnyugvást.

#### Az erdő, a Köd és a Suttogás
A sötétség lassan kúszott elő, és Thalion hirtelen egyedül találta magát egy végtelennek tűnő erdő mélyén. A fák köré nyúló köd olyan sűrű volt, mintha maga az éjszaka szivárgott volna fel a földből. Halk, visszhangzó lépteket hallott maga körül, de akárhányszor megfordult, csak az üres árnyak keringtek körülötte.

Ahogy lépett egyet előre, a köd mintha megmoccant volna alatta. Olyan érzése volt, mintha az erdő maga élne, figyelné őt. Minden lépése egyre nehezebb lett, mintha láthatatlan erő próbálná visszatartani. A fák ágain holttá vált madarak lógtak, a talajon haldokló állatok vonaglottak. A köd minden életet felemésztett maga körül.

Ekkor meghallotta.

**„Fiam... kérlek... ne hagyj itt...”**

A hang távoli volt, gyenge és megtört. Egy pillanatra teljesen elnémult az erdő.

„Anya?” – Thalion ösztönösen előrelépett, de a köd egyre csak vastagodott körülötte, ellepte a lábát, majd egészen a derekáig kúszott. A hang egyre tisztább lett, de fájdalommal és kétségbeeséssel telt meg.

**„Kérlek... segíts nekem... Thalion...”**

A hangot egyre tisztábban hallotta, de közben valami más is megmozdult a ködben. Egy árny... egy torz, kísérteties alak, amely lassan bontakozott ki előtte. Félig ember, félig vadállat, de a szemei úgy villogtak a sötétségben, mint a gyilkos vadaké.

Thalion egy lépést hátrált.

Az árny a ködön keresztül lassan felé lépett.

**Egy mély, ismerős hang suttogott a fejében.**

**„Mindig utolérlek... Nem menekülsz előlem, Thalion...”**

A félelem egy pillanatra ránehezedett, de még mielőtt tisztán kivehette volna az árnyalak vonásait, valami megmozdult mellette. Egy kéz, egy női kéz nyúlt ki a ködből. Gyenge volt, törékeny, de határozott.

Thalion megpróbálta elérni, de ahogy kinyújtotta a kezét, a köd hirtelen teljesen elnyelte az alakot.

„Ne!” – kiáltotta, de hangja elhalt a gomolygó homályban.

A sötétség megragadta, és a következő pillanatban rémülten, hideg verítékben úszva riadt fel. Szíve vadul zakatolt, a kezét még mindig előrenyújtva tartotta, mintha még mindig próbálna elérni valakit.

A tábor csendes volt, csak a parázsló tűz halvány fénye világította meg az árnyakat. De Thalion még mindig érezte a köd hideg érintését a bőrén.

És a suttogást... amely valahol mélyen a fejében visszhangzott.

#### Megrepedt háló
Caoimhe egy végtelenül magas torony csigalépcsőjén lépkedett lefelé. Cipője kopogása visszhangot vetett a falak között, mintha maga a torony is tudná, hogy érkezik. A falakon furcsa, élőnek tűnő szimbólumok lüktettek, halvány derengésükkel világítva meg az utat. Nem kellett olvasnia őket – ismerte a jelentésüket, mélyen, zsigerből.

**Abyssal.**

Ahogy lefelé haladt, a falakon szövevényes, vékony repedések kezdtek terjedni, mintha egy láthatatlan kéz titokban hálót szőtt volna köré. A kövek közül fekete szálak feszültek ki – eleinte alig észrevehetően, majd egyre kivehetőbbé váltak. Egy pókháló fonódott köré, de nem közönséges háló volt ez. A fonalak apró, éjfekete betűkből álltak, a szövegek folyamatosan mozgásban voltak, mintha egy ismeretlen erő folyamatosan írná és újraírná a történetet, amelynek részese volt.

Mire a torony aljához ért, egy hatalmas, repedezett tükröt pillantott meg a félhomályban. A kerete ezüstből és fekete ónixból font mintázatokat mutatott, s a finom mintázatokat figyelve most már biztos volt benne: a pók hálója volt.

Egy pillanatra saját tükörképét látta benne – fáradt arcát, sötét haját, amely úgy omlott vállára, mint az éj pernyéje.

Aztán a tükör elhomályosult.

Egy másik alak rajzolódott ki mögötte. Egy árny, amelynek körvonalai először elmosódtak, majd egyre tisztábban váltak láthatóvá. Arcát sötét csuklya takarta, de mozdulatai nyugodtak voltak, mintha minden egyes pillanatot már előre kiszámított volna. A sötétség finoman mozgott körülötte, és a hátából árnyékos szálak nyúltak ki – hosszú, vékony póklábak, amelyek a tükör felszínére tapadtak.

Caoimhe hátrált volna, de lábai megbénultak. Az árny lassan elfordította fejét, és egy halvány mosollyal figyelte őt.

**„Minden út hozzám vezet.”**

A tükör recsegve megrepedt. A törések mentén fekete fonalak csaptak ki, akár mozdulatlan, hideg ujjak. Próbált kiszakadni belőlük, de a háló már körbefonta, és minél inkább küzdött, annál mélyebbre süllyedt benne. A szimbólumok fénye kihunyt a falakon, mintha az álom maga is Shar akaratának engedett volna.

A sötétség elérte. Aztán... felébredt.

#### Az árnyak és az emlékek Jeges börtöne
Calderyx mély álomba merült, ahogy az éjszaka sötétsége körülölelte a tábort. A csend először megnyugtató volt, de aztán valami megváltozott. Egy fagyos szél simította végig a bőrét, és ahogy kinyitotta a szemét, egy hófödte dombságon találta magát. A hideg metsző volt, minden lélegzete fehér pára formájában szökött ki ajkai közül. A környezete kietlen volt és mozdulatlan, mintha az idő megállt volna ezen a helyen.

Egy ismerős alak állt előtte. **Eldrin Thalavor.** Mestere mozdulatlan volt, egy vékony jégrétegbe zárva, amely lassan körbenövi a testét. Szemei csukva voltak, ajkai hangtalan szavakat formáltak, mintha egy befejezetlen varázsigét próbálna elmondani. Calderyx ösztönösen közelebb lépett, de ahogy lába a hóba süppedt, a jég hirtelen megrepedt Eldrin alatt.

„**Mester!**” – kiáltotta, és próbálta elérni őt, de kezei csupán a hideg, töredező kristálydarabokat érintették. A repedések egyre szélesebbek lettek, és a hó alatt vöröses fény izzott fel, mintha a föld mélye maga Phlegethos tüzes poklába nyílna.

Ekkor egy másik alak bukkant fel a sötétségből.

Egy magas, torz démoni árny, szarvakkal és szárnyakkal, pokoli vigyorral az arcán. **Azraeth.** A Phlegethos Árnyéka szórakozottan figyelte őt, karba tett kézzel. A szemei, amelyek oly gyakran figyelték őt a háttérből, most meztelen gonoszságot tükröztek.

„**Mindig is tudtad, hogy a végén hozzám fordulsz majd.**” – szólalt meg, a hangja mézes-mázos volt, mégis tele perzselő arroganciával. „**Keresed a válaszokat, a múltad titkait, a mestered hagyatékát... de mondd csak, Calderyx, igazán készen állsz az igazságra?**”

Calderyx ökölbe szorította a kezét. „Mit akarsz tőlem?” – kérdezte dühösen, próbálva elnyomni a félelmét.

Azraeth lassan lépett egyet előre, és ahogy közelebb került, a környezetük kezdett átalakulni. A jég elolvadt, a hó helyét sötét kőpadló vette át, és Calderyx hirtelen egy ismerős helyen találta magát: Eldrin tantermében. A könyvespolcok, a pergamenek, a régi tekercsek – minden ott volt, ahogyan emlékezett rá. De valami nem stimmelt. A levegő fullasztó volt, a könyvek lapjai feketére égtek, mintha valami láthatatlan láng emésztené fel őket.

Azraeth a polcokhoz sétált, és egy régi könyvet húzott ki. Calderyx felismerte a borítóján a **szimbólumokat** – ugyanazokat a jeleket, amelyeket Eldrin tanulmányozott. Az ördög lapozott egyet, majd felmutatta neki a nyitott oldalt. Calderyx látta, hogy egy rituálé töredékei szerepeltek rajta, de a szöveg egy része hiányzott, kifakult vagy felismerhetetlen volt.

„**Eldrin keresett valamit. Egy rituálét, amely elválasztotta volna az isteni és az arkán mágiát – vagy éppenséggel megmenthette volna a kapcsolatukat.**” Azraeth lassan becsukta a könyvet. „**De elbukott. És most rajtad a sor, hogy befejezd, amit elkezdett.**”

Calderyx elfordította a tekintetét. „Nem bízom benned.”

Azraeth gúnyosan felnevetett. „**Ó, nem is kell. Előbb vagy utóbb rájössz, hogy csak én tudok válaszokat adni neked.**” A démon előrelépett, és egy ujját Calderyx mellkasának közepére helyezte. Egyetlen érintése nyomán égető fájdalom cikázott végig a testén, mintha valami mélyről felszakadó emlék ébredne fel benne.

„**A múltad darabokban hever, Calderyx. Eldrin titkokat hagyott rád, és most már nem ő az egyetlen, aki válaszokat keres. Malgorath is figyel téged. Lord Salvorax figyel téged. És Shar is…**” Az utolsó név súlyként telepedett a levegőre.

Calderyx hátratántorodott. „Ez hazugság.”

Azraeth arca rezzenéstelen maradt. „**Meglátjuk. Csak azt mondom, hogy ha választ akarsz, akkor figyelj. A kulcs ott van előtted – a szimbólumokban, a rituáléban, a szent és az arkán mágia kapcsolatában. Eldrin majdnem megfejtette.**” A démon lehajolt hozzá, és suttogva tette hozzá: „**De miért hagyta volna hátra a titkát, ha nem akarta volna, hogy valaki befejezze helyette?**”

Calderyx kábán hátrált. Az illúzió kezdett szétfoszlani körülötte, az égett könyvek, Azraeth alakja és Eldrin emléke mind lassan köddé váltak.

Az utolsó dolog, amit látott, a saját amulettje volt – az, amit Eldrin adott neki. A szürke kristály halványan izzott, ahogy a holdfény megérintette.

**"A tudás kulcsa mindig ott rejtőzik, ahol nem keresed."** – suttogta egy hang, de már nem tudta eldönteni, hogy Eldriné volt, vagy valaki másé.

És ekkor felébredt.

#### A Holló próféciája
A csata zaja körülvette. Kardcsapások visszhangja, meg-megcsikorduló páncélok, és egy vészjósló, túlvilági lila fény, amely átitatta az eget. Sir Edrik egy hatalmas csatatér közepén állt, de valami nem stimmelt. Az idő mintha lelassult volna. A harcosok, akiket látott, mozdulatlanná dermedtek, mintha valami láthatatlan erő fogta volna őket vissza.

A föld vértől ázott volt, a felhők súlyosak és fenyegetőek. Ahogy lassan körbefordult, látta, hogy a csatatéren minden egyes harcos, minden egyes alak, akár barát, akár ellenség, mind... arc nélkül állt. Az üresség ott tátongott, ahol a vonásaiknak kellett volna lennie.

A távolból rekedtes, mély károgás törte meg a csendet. Egy holló szállt le előtte a csatatérre, pontosan a lábai elé.

Sir Edrik ökölbe szorította a kezét. _„Shar...”_ Azonnal tudta, hogy ez nem lehet más. A holló fekete szeme szinte lyukat égetett belé.

A madár hirtelen a vállára rebbent, karmait mélyen a páncéljába mélyesztve. A fájdalom valóságos volt, mintha a látomás próbálta volna elhitetni vele, hogy ez a jelenet nem csupán álom, hanem egy végzetes jóslat.

És akkor meglátta _őt_.

A csatatér túloldalán egy magas, arctalan alak állt, fejét enyhén félrebillentve, mintha kíváncsian figyelné őt. Egy nehéz, sötét palást lengte körbe, de a mozdulatai könnyedek voltak, túl természetellenesen simák. Az alak lassan emelte fel a kardját – egy pengét, amely nem verte vissza a fényt, hanem magába nyelte azt.

Sir Edrik ösztönösen kardja után nyúlt, de a fegyver... nem volt nála. Egy pillanatra zavartan nézett körbe, és ekkor az arctalan alak halkan, szinte csábítóan suttogott.

**„A fény mindig eltűnik az árnyékban, lovag.”**

A hang egyszerre volt ismerős és idegen, mintha valami mélyről, valami régről szólt volna hozzá. Egy pillanatra Edrik úgy érezte, mintha az apja, **Lord Thorian** szavait hallotta volna benne visszhangozni – de a hang egy árnyalatnyit torzabb volt, mintha valaki megpróbálná utánozni az apját.

**„A bölcsesség elárul téged. A hited nem védhet meg.”**

A holló hirtelen felröppent a válláról, és a sötét alak vállára szállt. A csatazaj hirtelen újra felélénkült – de most nem emberi üvöltések és kardcsapások töltötték be a teret, hanem valami mélyebb, szívbemarkolóbb: **a sírás és suttogás egyvelege**, ahogyan egy haldokló világból szólna.

Edrik izmai megfeszültek, és érezte, hogy valami húzza őt lefelé. A föld alatta kezdett megrepedni, és egy lila fény tört elő belőle, mintha a csatatér maga is egy mély, feneketlen árnyékba süllyedne.

A holló újra károgott, és az arctalan alak most egyértelműen felé mutatott.

**„Válassz, lovag.”**

És ekkor... felébredt.

#### Az utolsó Holdfény
Ailith lélegzete egyenletes volt, ahogy mély meditációba merült. Az éjszaka csendje átölelte, és ahogy szokott, a természet megnyugtató jelenléte körülvette elméjét. Az álom eleinte békés volt. A Holdfény Ligetben találta magát, ahol a fák lombja ezüstösen csillogott a holdvilágban, és a lágy esti szél megcirógatta arcát.

A csillagok vibráló ragyogásba kezdtek az égen, és egy pillanatra úgy tűnt, mintha Selûne maga tekintene le rá. Ailith érezte, hogy hazatért.

De aztán valami megváltozott.

A föld halkan megremegett a lába alatt. A körülötte álló fák törzsei sötétebb árnyalatot öltöttek, a levelek egyre lassabban hullottak a földre, mintha a természet önmagától kezdett volna haldokolni. Ailith szíve összeszorult, amikor meglátta, hogy a gyökerek... feketedni kezdenek.

A talajból valami sötét kúszott elő. A gyökerek vastagabbá váltak, a föld alól mintha sóhajok szűrődtek volna elő. Az egyensúly megbomlott. A természet szenvedett.

Ekkor egy ismerős hang hallatszott a távolból.

**„Ailith...”**

A druida megpördült, és meglátta őt.

Nym, az ő hűséges tündérmacskája, a sötétségből rohant elő, szárnyai megtörten csapkodtak a levegőben, mintha egy láthatatlan erő tartaná vissza. A bundáján holdfény játszott, de az ezüstös fény foszladozott, mintha valami sötétség marcangolta volna.

**„Vigyázz, Ailith...”** – hallotta a szavait, de a hangja gyenge volt, reszkető és elhaló. **„A sötétség itt van köztünk.”**

Ailith szíve kihagyott egy ütemet.

Nym hátrakapta a fejét, és a gyökerek hirtelen megmozdultak. Kígyózó, fekete indák törtek elő a földből, egyenesen Nym felé kapva. A tündérmacska sikoltott, és próbált kitérni, de az egyik indacsáp elérte és körbetekeredett a törékeny testén.

„**NE!**” – kiáltotta Ailith, és előrerohant, hogy megmentse.

A lábai azonban... nem mozdultak.

A föld mintha megragadta volna. A gyökerek körbefogták bokáját, hidegek és idegenek voltak. A Holdfény Liget gyönyörű fái már nem sugározták az égi fényt – sötétek voltak, holtak, és mély, suttogó hangokat hallatva próbálták magukba szippantani az életet.

A tündérmacska vergődött, de egy újabb indacsáp fonódott köré, teljesen megbéklyózva.

Ailith kétségbeesetten próbált varázsolni. Érezte, hogy Selûne fénye még ott van benne, a mágia pedig ujjai végén szikrázott... de valami elvette tőle. Mintha a természet maga vonakodna segíteni neki.

És akkor... egy árny alak jelent meg a fák között.

Magas, kecses mozdulatokkal közeledett, arcát mély csuklya takarta. Egy kéz lassan felemelkedett, és egyetlen suttogó mozdulattal a gyökerek még jobban összezárultak.

**„Egyensúly?”** – a hang halkan csengett, de mégis úgy hatolt Ailith elméjébe, mint egy pengeszél. **„Milyen könnyű elhinni, hogy létezhet egyensúly... miközben az árnyak mindig ott ólálkodnak a fény határán.”**

Ailith elakadt lélegzettel nézte a közeledő alakot. Érezte... hogy ez valami nagyobb, valami ősi. Egy erő, amely nem csak kívülről figyeli őt, hanem mélyen a lelkébe is belelát.

Az árny lassan felemelte a kezét, és mutatóujjával Ailith felé intett.

A következő pillanatban a gyökerek egy utolsó, erőszakos rántással magukba húzták a tündérmacskát, aki fájdalmasan nyávogott egy utolsót – aztán elnyelte a sötétség.

Ailith torka kiszáradt.

A holdfény kihunyt.

A világ... sötétségbe borult.

És ekkor felébredt.

---

A tábor körül továbbra is csak az éjszaka halk neszei hallatszottak: az ágak susogása a szélben, egy bagoly távoli huhogása. A tűz lassan parázslott, halvány fényt vetve a pihenőkre.

Thalion volt az első, aki riadtan felült, zihálva kapott a levegő után, mintha még mindig a köd szorításában lenne. Kezét ösztönösen az arcához emelte, mielőtt végignézett volna a táboron. A többiek még mozdulatlanul feküdtek, de valami nem stimmelt. **Nem csak ő forgolódott nyugtalanul.**

Caoimhe egy remegő sóhajjal nyitotta ki a szemét. A keze még mindig ökölbe volt szorítva, mintha az álomban még mindig küzdene a tükörből kiáradó árnyak ellen. Lassan felült, de nem szólt semmit, tekintete a távolba révedt.

Calderyx szokásos hidegvérű arckifejezése most hiányzott. A szemeiben különös árnyék ült, mintha valami mélyről jövő gondolatok tartanák fogságban. Ujjai önkéntelenül is végigsiklottak az amulettjén – az egyetlen dolgon, amit Eldrin után hátrahagyott.

Sir Edrik halkan morrant egyet álmában, majd felkapta a fejét, ahogy szinte ösztönösen a kardja után nyúlt. Egy pillanatra még az ébrenlét és az álom határán lebegett, majd egy mély lélegzettel visszatért a valóságba. A holló érintését még mindig érezte a vállán.

Ailith volt az utolsó, aki mozdult. Az álom utolsó képei még mindig tisztán éltek benne: **Nym vergődése, a gyökerek, a sötétség suttogása.** Egy pillanatra fel sem akarta emelni a fejét, félve attól, hogy talán még mindig az álomban van. De ahogy lassan felemelte a tekintetét, és meglátta a többiek zavart, merev mozdulatait, egyértelművé vált számára: **nem ő volt az egyetlen, aki látott valamit.**

A csend súlyos volt. Senki sem szólalt meg először.

Thalion végül megköszörülte a torkát, de hangja rekedt volt. „**Álmom volt.**”

Caoimhe nem nézett rá, de szinte azonnal válaszolt. „**Nem te vagy az egyetlen.**”

Sir Edrik lassan a többiekre pillantott, ahogy felült, és óvatosan megdörzsölte a halántékát. „**Nem csak álom volt.**”

Ailith ujjai remegtek, ahogy a térdére támaszkodott, majd végignézett rajtuk. **„Mindannyian láttunk valamit, igaz?”**

Calderyx halkan kifújta a levegőt. Nem akart azonnal beszélni róla. Nem akarta, hogy a többiek lássák a zavartságát. De egyetlen dolgot tudott biztosan: **ez nem véletlen volt.**

A tűz halk ropogása volt az egyetlen hang a táborban.

És a csapatban lassan, de biztosan kezdett tudatosulni a felismerés: **ez egy figyelmeztetés volt.**