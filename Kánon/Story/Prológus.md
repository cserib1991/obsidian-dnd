---
title: "Prológus"
draft: false
tags:
  - story
  - quest
---

## 1.
[[Calderyx Halora]] a [[Tudás Háza|Tudás Házából]] érkezett a [[Vihar Tűzhelye|Vihar Tűzhelyének]] nevezett fogadóba. Nem tudta még, de ő volt az első, aki megérkezett egy fontos találkozóra. Letelepedett a pulthoz, és rendelt egy korsóval a helyi különlegességből, [[Oghma szentelt söre|Oghma szentelt söré]]ből.
A fogadó zsúfolásig megtelt a felújításon dolgozókkal. Ácsok, kőművesek és fuvarosok pihentek meg egy korsó mellett, míg mérnökök fáradtan vitatkoztak a tervrajzok fölött. A környéken mindenütt a helyreállítás nyomai látszottak: a negyven évvel ezelőtti Hotenow-vulkán pusztítása még mindig árnyékot vetett [[Neverwinter|Neverwinterre]].
Calderyx vöröses bőrén aranyló-kék árnyalatok játszottak a kandalló mágikus lángjainak fényében, de a legtöbben ügyet sem vetettek rá. A városban megszokott látvány volt a tieflingek jelenléte, és Calderyxet sem kerülték a munkások. Csak [[Marla]], a gömbölyded félszerzet fogadósasszony, szúrt ki valamit a csuklya alól.
"Nem kell elrejtened a szarvaidat, kedves, itt nincs mitől tartanod. Ismerjük a fajtádat, nem vagy ördögtől való..." - búgta kellemes alt hangján oda és egy jót kuncogva saját szellemes poénján a fogadósasszony Calderyxnek, majd odatolta elé a finoman habzó korsót. A habos ital kellemes, mézédes illatot árasztott, és az ára sem volt vészes – csak remélte, hogy másnap nem fogja megbánni a választását. Calderyx hátravetette fejéről a csukját, s így megcsodálhatták a mellette ülők is tiefling jellegzetességeit. Fejének ébenfekete szarvai tiszteletet parancsolóan hátrahajlottak, akár a kosok szarvai, s halványan ugyan, de felfedezni lehetett rajta egy különös szimbólumot - egy nyitott szemet, melyen egy égő gyertya ült.
"Csak nem Deneirt szolgálod, kedves? Oghma panteonjának megbecsült istenét magadon hordozni igazi kiváltság. Igazán szerencsés vagy, hogy viselheted ezt az adományt!" - mondta megint csak kedvesen Marla a klerikusnak. *"Honnan tud ennyit ez a nőszemély? Tán olvasni tud a szarvaimra égett jelekből?"* morfondírozott magában Calderyx, miközben próbálta a kíváncsiságát elnyomni. Gondolatait jobban lekötötte a kutatás, amely miatt Neverwinterbe érkezett. Mestere, [[Eldrin Thalavor]] levele miatt jött el [[Amphail]] melletti kolostorából, hogy befejezhesse elhunyt mestere utolsó nagy munkáját.
Azonban nem tudott sokáig elmerülni személyes tragédiájában, mert kisvártatva egy különös alak lépett be a fogadóba, mintha a levegőn siklott volna keresztül hangtalanul. A helyiség hangulata azonnal megváltozott: a meleg beszélgetésfoszlányokat hirtelen hideg csend fojtotta el, mintha a kandalló tüze is gyengébben lobogott volna.
Az új vendég egy hosszú fekete hajú, erdei gnómnak látszó fiatal nő volt, aki körül szinte tapinthatóvá vált a mágikus aura. Gondosan kötött, részletgazdag borítású könyvet cipelt magával, amelyből egyetlen pillanatra sem emelte fel a tekintetét – egészen addig, amíg Finn, Marla segédje, meg nem jelent előtte. A fiú bizonytalanul állt meg, és mikor a lány szűkszavúan leadta a rendelését, Finn arca hamuszürkévé vált, és gyors, kapkodó mozdulatokkal sietett el mellőle, mintha menekülni próbálna a lány körül vibráló láthatatlan erőtől. Ahogy mozdulatlanul ült a kandalló elé helyezett fotelben, a körülötte vibráló levegő finoman eltorzította a fényt, mintha a világ alig látható fodrokban próbálná kikerülni a jelenlétét.
Calderyx csak egy pillantásra méltatta a különös alakot. A fogadó többi vendégével ellentétben nem meredt rá döbbenten, nem kezdett suttogásokba. Talán már hozzászokott a különös jelenésekhez, talán csak nem akart most mással foglalkozni, mint saját gondolataival.
Ahogy Calderyx a gnóm lányt figyelte, egy különös, jéghideg érzés fészkelte be magát a tarkójába. Mintha valaki a vállánál állt volna, szinte hozzáérve - hideg ujjak érintése, amit a bőre nem érzett, de a lelke mégis tudni vélt. Ösztönösen hátrapillantott, de senkit sem látott, csak a pulton álló gyertyák fénye rebbent meg alig észrevehetően egy hirtelen, a termen átszaladó hideg huzat következében.
*"Nézd csak, Calderyx, ez a nőszemély igazán különlegesnek tűnik. Érdemes rajta tartanod a fél szemedet."* A gondolat hangja lágyan, mégis hátborzongató élességgel villant fel Calderyx elméjében, mintha a sajátja lett volna. Mégis... a hang túlságosan idegenül csendült, és a szavai nyomán egy pillanatra fagyos borzongás futott végig a gerincén.
De nem maradt sok ideje töprengeni a jelentésén, mert az ajtó újra feltárult, és újabb érdekes alakok léptek a fogadóba. Egy ember lovag lépett be elsőként, pajzsán egy méltóságteljes bagollyal. Tartása egyenes, lépteit nemesi tekintély lengte körül. Mellette egy tünde nemesnő lépett be, aki kecses könnyedséggel mozgott, mintha minden lépése egy tánc része lenne. Kezében virágokkal ékesített fa botot tartott, amely szinte vibrált az élő mágia erejétől.
Marla azonnal felpattant, és a legjobb asztalt szabadította fel a társaságnak. Sugárzott róluk a nemesi vér és a velük járó jóság. Őket követte egy szikár, öreg férfi, aki valószínűleg a lovag fegyverhordozója lehetett.
*"Különös egy fegyverhordozó ez..."* merengett Calderyx, miközben felvonta egyik szemöldökét. *"Inkább a saját koporsóját kellene már hordania..."* Ajkának sarkában egy leheletnyi mosoly bujkált, de tekintete közben végig óvatos maradt.
A lovag és nemes társa számára Marla a ház legjobb italát szolgálta fel, és ahogy Calderyx ki tudta venni a szavaikból, szinte ingyen. _„Hát persze...”_ gondolta Calderyx gúnyosan, miközben egy kortyot hörpintett az italából. _„A nemesek itt is ugyanúgy kihúzzák a zsebedből a pénzed, mint Vízmélyén – csak épp mosolyogva teszik, miközben a pórnéppel nyalatják a cipőjük talpát.”_ Fanyar mosollyal nyugtázta magában a tényt, hogy a nemesek itt sem különbek máshol előforduló társaiknál.
„Ó, nemes uram, a tiszteletteljes [[Owlshield ház]]?” – hebegte Marla, arcát láthatóan lázrózsák borították, mintha attól tartana, hogy rossz mozdulatával beszennyezi a fogadó nemesi vendégeit. "Régóta nem tette már családjuk tiszteletét Neverwinterben, nemhogy az én szerény tavernámban... A legjobb szobát készítem elő Önnek és kedves kísérőinek is azon nyomban."
"Köszönöm, jó asszonyom, de semmi szükség ilyen kiváltságokra. Egy szerény szobával is bőven megelégszünk, már így is túl sokat tett értünk." A lovag hangja szelíd volt és kimért. "Kérem, viselje gondját hűséges inasomnak, [[Alfred Merridon|Alfred]] barátomnak. Igencsak elfáradt az ide vezető út során."
Ekkor szólalt meg a tünde nő, aki eddig hangtalanul állt a lovag oldalán.
"[[Sir Edrik Owlshield|Sir Edrik]], valami nyugtalanító van a levegőben...” – szólalt meg a nő, szavai lágyan, mégis vibráló súllyal hullottak a csendbe. „Olyan, mint egy árnyék, amely túl közel merészkedett a fényhez. Jobb lesz, ha tovább állunk.” Ahogy kiejtette a szavakat, szinte táncoltak a szavak a levegőben.
"Semmi ok az aggodalomra [[Ailith Galanodel|Ailith]]." A lovag szavai nyugodtak maradtak. "Én is érzem a különös energiákat. Semmi bajunk nem eshet, amíg [[Selûne]] óvó tekintete figyel minket."
Marla kapkodva szaladt vissza a pult mögé, arca kipirult izgalmában. Finn-nek sietve adott utasításokat, hogy a nemesi vendégek a lehető legjobb kiszolgálást kapják. A fiatal pincérfiú nem volt a helyzet magaslatán, ami Marlát egyre frusztráltabbá tette. Kikapta a fiú kezéből az italokat, hogy ő maga szolgáljon fel nemes vendégeinek.
Hirtelen éles csattanás törte meg a fogadó zsongását: az ajtó vadul kivágódott, és a huzat úgy söpört végig a termen, mintha maga a vihar toppant volna be. Marla, aki éppen a nemesek asztalához igyekezett, megtorpant – de már késő volt. A különös idegen lélekszakadva robbant be, és egy pillanat alatt belerohant a fogadósasszonyba. Villámgyors reflexekkel elkapta a Marla kezéből kieső tálcát és földöntúli ügyességgel az asztalra tette. Az idegen reflexei olyan gyorsak voltak, hogy Calderyxnek egy szempillantásnyi ideje sem maradt felfogni a mozdulatot. A tálca már az asztalon pihent, az italok rezzenéstelenül, míg az aranyak – mintha maguktól mozogtak volna – eltűntek a férfi ujjai között, hogy egyetlen suhintással eltűnjenek a zubbonyába rejtett sötét mélybe. Calderyx szemöldöke megrezzent. _„Hát ez most honnan a pokolból jött? Biztosan nem onnan, ahonnan én...”_ – gondolta, miközben kortyolt az italából, mintha mi sem történt volna.
A munkások elnémultak, a korsók a levegőben megálltak egy pillanatra, és minden szempár az idegenre szegeződött.
"Szép jó estét, hölgyeim és uraim!” – harsant egy vidám, kissé túl hangos hang, ami megtörte a dermedtséget. „Úgy hallottam, ráférne egy kis izgalom az életükre!”
A féltünde férfi vigyora szélesen terült el sármos arcán. Léptei könnyedek voltak, mintha a levegő is őt szolgálta volna. Fekete haját hátrasimította, copfját megigazította, majd egy széles kacsintással talpra segítette a fogadósasszonyt.
„Bocsánat, hölgyem, nem akartam feldönteni – a sors keze volt, esküszöm!” – kaján mosolya nem hagyott kétséget afelől, hogy minden mozdulatát pontosan megtervezte.
A munkások közül valaki kuncogni kezdett, mások összesúgtak, a feszültség lassan oszlani kezdett. Calderyx csak egy fél szemöldökrándítással méltatta a jelenetet, miközben kortyolt a korsójából. _„Na ez is egy figura...”_
"Jöttem volna korábban is, de csak most üldöztek be ide..." mondta megjátszott félszegséggel, miközben színpadiasan megvonta a vállát.
Az ajtó újra kivágódott, és a fogadóba szinte beömlött a hideg, kinti éjszaka. Vagy féltucatnyi sötét alak tódult be, csizmáik keményen koppantak a padlón. A csoport élén egy marcona fejvadász állt, arca egyik oldalán rikító vörös heg húzódott, mintha egy éles vágás emléke lett volna, és tekintete egyetlen pillantással csendet parancsolt a teremben.
A fogadóban ismét halálos csend lett. A munkások leeresztették a korsóikat, és megpróbáltak úgy tenni, mintha a sötét alakok levegőnek néznék őket. Marla keze megremegett, Finn pedig szinte a pult alá bújt, csak hogy elkerülje a fejvadász tekintetét.
Calderyx csak egy sóhajt hallatott, és fél szemmel a féltündére sandított. _„Kösz, barátom. Már tényleg hiányzott egy kis izgalom...”_
A fejvadásznak kinéző alak lassan lépett előre, csizmái alatt recsegett a padló. Hangja érdes volt, mintha apró kövek koccantak volna egymáshoz. "[[Thalion Mystweaver]]! Apád igazán büszke lehet rád..." – a száját gúnyos mosoly torzította el. „…ugyanolyan jól szeded a lábad, mint ahogy ő menekült egykoron előlem.”
Thalion könnyed terpeszállásba helyezkedett, mintha a világ legtermészetesebb dolga lenne, hogy egy fejvadász féltucatnyi emberrel üldözi.
„Nahát, kit látnak szemeim! [[Rask Vargo]], a hűséges kutya! Igazán nem kellett volna fáradnod értem… de látom, a megbízódnak fontos lettem.” Thalion ajka sarkában mosoly bujkált, miközben kényelmesen lazított testtartásán. Csak a szemei villantak meg röviden, árulkodón, ahogy ujja a párbajtőr markolatán pihent meg.
Rask előhúzott egy rozsdásnak tűnő, de gondosan ápolt pengét, amelynek élén vékony, fekete vonal futott végig – mintha a vas maga szívta volna magába az évek alatt kiontott vér árnyékát. „Ne a szád járjon, hanem a kezed, te korcs! Van nálad valami, ami a megbízómnak jár. Ha visszaadod, talán gyorsan végzek veled. Ha nem… akkor élvezni fogom, amíg elveszem.”
"Uraim, nem lehetne ezt inkább odakint megbeszélni, mint kulturált egyének?" - állt fell Sir Edrik az asztala mellől, védelmezőn Ailith és a banda közé pozicionálva magát.
"Te ne szólj bele, fattyú, semmi közöd az egészhez! Jobban teszed, ha kimaradsz ebből, és hagyod, hogy a nagyfiúk megverjék a kisfiút!" - a banditák gúnyosan felröhögtek a sértő megjegyzések hallatán, de Sir Edrik rendíthetetlenül kitartott álláspontja mellett.
"Kedves uram, jobban teszi ha most megadja magát, különben..."
A lovag nem tudta befejezni a mondatot. Egy, a semmiből előröppenő söröskorsó süvítve érte el Raskot, és tompa puffanással csattant a homlokán. A fejvadász megingott, majd vérben forgó szemmel dühödten körbenézett. "Mi a…?" – keze önkéntelenül a homlokához kapott. "Melyik volt az, mocskok? Esküszöm, mindenkit kibelezek!"
Calderyx a szeme sarkából éppen csak meglátta, hogy a gnóm varázsló apró kézmozdulatokat tett és pusmogott valamit az orra alatt. Biztosra vette, hogy ő bűvölte meg azt a söröskorsót, és mintegy katapultként használva nekivetette azt a martalócnak.
"Hé főnök, szerintem az a szarvas fazon felől jött a pia!" Ahogy ezt kimondta a bandatag, már támadott is volna neki Calderyxnek, de hiába, mert Calderyx ösztönösen kitért a neki szánt nyílvessző elől.
"Ez a te műved, te koszos féltünde!" A Rask mellett álló második tag nekiesett Thalionnak, aki hirtelen alig tudta hárítani egyik ütést a másik után, fel is sebezte a kezét egy jól irányzott, vagy inkább szerencsés oldalvágással. Több sem kellett a többi haramiának. Azonnal bevitt egy szúrást Sir Edriknek a Rask jobbján álló tag, egy negyedik pedig megeresztett egy lövést a titokzatos gnóm varázsló felé, aki felszisszent fájdalmában - a nyílvessző komolyan felsértette a karját.
Calderyx rögtön felismerte, hogy nincs esélyük ennyi haramia ellen - célba vette a vezérüket - "Deneir, vezesd a kezem!" Tüzes fénysugár röppent ki Rask felé, mely szabályosan mellbevágta, kis híján feldöntve. Thalion rögtön reagált és támadott - rést talált a megnyílt védelmen, egy keresztvágással a Calderyx által ütött sebet megmélyítve.
Ekkor Sir Edrik előre rontott, és egy erőteljes mozdulattal elválasztotta Rask megdöbbent ábrázatú fejét a testétől. A bandita egy szempillantás alatt a földre rogyott, feje a teste mellett koppant a padlón. A többi bérenc pár pillanatra teljesen lefagyott, végül felocsúdva, rémülten elviharzottak a tavernából.
A fogadóban döbbent csend és megfagyott arcok nézték a megsebzett társaságot és a földön heverő, lefejezett hullát. Calderyx ekkor sötét energiákat észlelt. "Valami nincs rendben..." - mondta ki önkéntelenül is hangosan. Rask teste megremegett, mintha valami láthatatlan erő tartaná életben. egy sötétlila fény, amely a fejvadász nyakán lógó [[Shar Árnyéktalizmánja|ónix medál]]ból áradt, természetellenesen táncolt a bőrén, majd a fejvadász lassan felemelkedett. Ahogy két keze a fejéhez nyúlt, a terem levegője jegesre hűlt, és a gyomorforgató látvány elől még a gyertyák lángja is meginogni látszott. A seb nyomtalanul összezárult, helyén csak egy újabb torz heg maradt. Rask élettelen tekintete ekkor a gnóm varázslóra szegeződött, és kísérteties hangon suttogta: "Még nem végeztünk…" A következő pillanatban köddé vált, mintha ott sem lett volna...

## 2.
Napok óta törte a fejét egy új varázslaton, de sehogy sem akart összejönni. Egész nap bóklászott ebben a városnak nevezett koszfészekben. Mire végre megtalálta, amit keresett, és odaért a bejárathoz, egy fontoskodó senkiházi állította meg.
„Már vége a látogatási időnek, legyen szíves, és fáradjon vissza holnap.” A férfi hangja zavaróan éles volt, mintha élvezte volna, hogy elrontja mások napját.
[[Caoimhe Mistveil|Caoimhe]] fáradtan, nyűgösen csak egy fáradt sóhajjal hagyta rá. A lábai mintha ólomból lettek volna, és a homlokára telepedett nehézkes nyomás minden tiszta gondolatot elnyomott volna. _„Még csak veszekedni sincs erőm…”_ – gondolta, miközben felpillantott a szomszédos épületre. Az enyhe szellőben himbálódzó, kissé nyikorgó cégér hívogatóan billegett előtte. *"A Vihar Tűzhelye, érdekes név... megteszi, nézzünk hát be, csak adnak itt is valami ehetőt..."*
Ahogy belépett, a fogadó kellemes, otthonos hangulata fogadta. Szinte már taszította ez a bensőséges érzés, nem is emlékezett rá, hogy mikor tapasztalt ilyet utoljára. A bejárattal szemben, a helység közepén egy pattogó kandalló ontotta melegét, két oldalán puhának tűnő fotelekkel. A tágas térben máris egy kis megnyugvás érzése lopózott belé. Végigpásztázta tekintetével a termet - senki különöset nem látott a bárpultnál álldogáló szarvas fickón és két, egymással elmélyült beszélgetést folytató alakon kívül.
Egy törp és egy középkorú férfi diskuráltak valami felett elmélyülten. *"Ezt lehet érdemes lesz megfigyelnem kicsit..."* Célirányosan elindult a jobb oldali fotel felé, majd kényelmesen befészkelte magát.  A fotelben elhelyezkedve megcsapta orrát a füstös-meleg illata, s kissé messzebbről már szinte érezte a fűszeres pörkölt jellegzetes ízét a szájában. Elővette könyvét, és hamarosan a pattogó tűz mellett úgy tett, mintha elmerült volna a lapok között, és megpróbált hallgatózni. Valami nagyon fontosról beszélhettek a sarokban ülő alakok, de nagyon halkan tették mindezt, mindössze csak pár szót sikerült elkapnia: Phandalin, térkép, kohó... *"Ennek semmi értelme..."* 
Hirtelen egy feszengő fiatal fiú szakította meg a nyugalmát. Caoimhe felpillantott, ahogy a fiú reszketeg ajkai mozogni kezdtek. Gyorsan rendelt valamit, majd ingerülten elhajtotta, mielőtt hosszabbra nyúlhatott volna az interakció.
_„Nem gondoltam volna, hogy ennyire ijesztően nézek ki. Mégis, miért ijedne meg bárki is egy kis erdei gnóm leánytól?”_ Gondolata közben, ahogy végig futtatta ujjait kócos tincsein, egy apró falevelet talált, ami valahogy egész nap ott lehetett. Durcásan letépte, majd belepöccintette a kandalló nyílt tűzterébe, ahol pillanatok alatt a lángok martalékává lett az ártatlan kislevél. _„Jó, talán zilált vagyok. De attól még nem kellene úgy nézniük rám, mintha valami vadállat lennék…”_
Annyira belemélyedt a könyv tanulmányozásába, hogy észre sem vette, mennyi minden történik körülötte a fogadóban. Egy hangos csattanásra, majd egy harsány férfi hangjára lett hirtelen figyelmes. Oldalra sandított a fotelből, és meglátott egy viszonylag jósvádájú féltündét, amint épp felsegít egy koszos kötényes félszerzetet – feltehetően a fogadósasszonyt. A féltünde egyetlen kecses mozdulattal felsegítette szerencsétlent. Aztán megigazította a haját, mintha épp egy bálon mutatta volna be a hőstettét, és egy félmosollyal odasúgott valamit, amitől a fogadó néhány vendége kuncogni kezdett. Caoimhe csak forgatta a szemét - *"Jajj, még egy bohóc, ráadásul a szájalós fajtából... Elég volt mára belőlük... Azt a rajtam gúnyolódó kis patkányt is jól megleckéztettem a szabóműhely előtt..."* - emlékezett vissza apró kárörvendő mosollyal az arcán a szabóinasra, aki a minap szerinte vicces megjegyzéseket tett a méretére. *"Lehet ennek is kitalálok valamit, ha kikezd velem. "*
Mielőtt Caoimhe tovább szőhette volna a gondolatait, a fogadó ajtaja hirtelen kivágódott. A nyílászáró úgy csattant a falnak, hogy a kandalló lángjai is meglibbentek. Egy sereg koszos, fegyveres alak tódult be a helyiségbe, cipőik alatt recsegett a deszkapadló. A banda vezére – egy arcát sebhelyek tarkította férfi – végig pásztázta a termet, és gonosz vigyorral elidőzött a vendégeken.
Valami megmagyarázhatatlan késztetést érzett, mintha egy hideg, láthatatlan kéz finoman a sebhelyes férfi felé tolta volna a figyelmét. _"Dolgom van veled, te rondaság… De miért?"_ A gondolat csak úgy felbukkant a fejében, nyomasztó bizonyossággal, de nem találta a választ. Azonnal rájött, hogy a féltünde és a bandavezér egyértelműen nem pusztán felebaráti szeretetből beszélgetnek egymással, hanem pillanatokon belül egymás torkának fognak esni. Valami konzervdoboz is beszállt a diskurzusba, egy páncélos figura, akinek a fellépése annyira pöffeszkedő volt, hogy a hideg is kirázta tőle. _"Mi ez, valami vándorcirkusz?"_ – gondolta Caoimhe bosszúsan, ahogy az igazság harcosa magabiztosan eléjük lépett.
Hirtelen ötlettől vezérelve arra gondolt, hogy jól az arcába önt egy söröskorsóval annak a sebhelyes arcúnak, túl hangosan beszél, nem bírt tőle koncentrálni a könyvére. Kiszemelte magának az egyik kőműves korsóját, amely épp a pulton állt, tele habzó, aranyló itallal. Kezét finoman felemelte, miközben ajkai hangtalanul formálták a varázsige szavait. Egy apró csuklómozdulattal célzott, majd szinte látta, ahogy a korsó megemelkedik, és lendületet vesz. A következő pillanatban a sörös korsó süvítve vágódott neki a sebhelyes férfi fejének, habot és italt fröcskölve szét a fogadó félhomályában.
"Mi a…?!" – ordította, miközben kétségbeesetten próbálta lesöpörni a habot az arcáról. Keze megállt a levegőben, amikor megérezte a fogadó döbbent tekintetét. "Melyik volt az, mocskok?! Esküszöm, mindenkit kibelezek!" – dörögte, és vérben forgó szemekkel pásztázta a vendégeket.
*"Ez majd helyretesz, te majom, így jár, aki megzavarja a nyugalmamat!"* Mire végigcikázott elméjében a gondolat, éles, égető fájdalom szúrta meg bal karját. Egy pillanatra azt hitte, csak képzelődik, de ahogy odanézett, a karját díszítő vöröslő csík és a szétfoszlott köpenyujj azonnal kijózanította. Szíve hevesebben kezdett verni, ahogy a sebből lassan kiserkent a vére. _"Nem lehet… Ez megsebesített!"_ Villámot szóró szemekkel, vehemensen kiugrott a fotelből és szembehelyezkedett a bandával, hogy jól móresre tanítsa őket - már ha maradt volna belőlük valami. Pár másodperc alatt lezajlott a "csata": egy lefejezett holttest hevert a padlón, a többiek pedig pánikszerűen hagyták el a tavernát.
A levegő szinte megremegett körülötte, mintha valami láthatatlan erő tapintatlanul belenyúlt volna a lényébe. Caoimhe térdei megbicsaklottak, és ujjait önkéntelenül is a fotel karfájára szorította. Szíve vadul dübörgött, ahogy érezte, hogy valami kitép belőle egy darabot. A szédülés egy pillanatra teljesen eluralkodott rajta, és csak annyit tudott gondolni: _"Mit tett velem ez a förtelmes lény?"'"_
A padlón fekvő test körül halvány lilás fény vibrált, mintha egy másik világból származó energiák játszadoznának vele. Caoimhe dermedten, s fura mód csodálva nézte, ahogy a kiontott vér – mely eddig sötét tócsaként feküdt a földön – lassan visszahúzódik a férfi testébe, mintha egy láthatatlan kéz parancsolta volna vissza. A végtagok először csak rángatózni kezdtek, majd a test megemelkedett, mintha szálakon húznák. És aztán, teljesen természetellenesen, két kezével megmarkolta saját fejét, és egy groteszk mozdulattal a nyakára illesztette. A seb forrt, lüktetett, majd eltűnt, csak egy mély, lilán izzó heg maradt a helyén.
Ekkor rászegeződött az imént még halott férfi jeges, sötétlilás tekintete. Szavai nem csak a fülein keresztül hatoltak be – mintha közvetlenül az elméjébe suttogott volna, jeges ujjakkal érintve a gondolatait. A terem fénye mintha egy árnyalatot sötétedett volna, és a lilás fény, amely a férfi sebéből áradt, hideg borzongással töltötte meg a helyiséget. _"Még nem végeztünk…"_ – zengte a hang, mintha egy ezer éves sírból szabadult volna. Amikor a férfi utolsó szavait kimondta, a lilás fény mintha bekebelezte volna őt. Teste lassan, baljósan oszlott el az árnyékok között, mintha maga a sötétség szippantotta volna magába. Egyetlen hang sem hallatszott, csak a kandalló megpattogó lángjai. És aztán… semmi. Mintha sosem lett volna ott, csak a dermesztő hideg maradt utána, amely végigszaladt Caoimhe gerincén.
Minden ereje elhagyta. A lábai remegni kezdtek, mintha azonnal össze akarnának csuklani alatta. Kezével görcsösen kapaszkodott a fotel karfájába, és lassan visszahúzta magát ülő helyzetbe. Szíve vadul zakatolt, de a végtagjai ólomsúlyúnak tűntek, mintha az egész teste tiltakozna a legkisebb mozdulat ellen is. Ahogy elhelyezkedett, a könyv felé nyúlt. Amint megérintette a könyvet, jéghideg érzés futott végig az ujjain, mintha egy fagyos, láthatatlan áramlat szaladna végig a bőrén. A fájdalom nem tartott tovább egy szívdobbanásnál, de az érzés nyomot hagyott benne. Összeráncolt homlokkal nézett a könyvre, majd óvatosan ismét felemelte. Most már minden rendben volt – a lapok ugyanolyan sima és megszokott tapintásúak voltak, mint mindig. _"Ez meg mi volt? Tán képzelődöm?"_
Oldalra fektette a könyvet a fotelba, de a furcsa bizsergés még mindig ott motoszkált az elméje mélyén.
Fáradtan nyúlt az oldalzsákjába, hogy végre ellássa a sebét. Amióta a nyílvessző megsebezte, a vér lassan, de biztosan szivárgott belőle, sötét foltot hagyva a köpeny ujján. Amint hozzányúlt, a fájdalom élesen végigszaladt a karján, és önkéntelenül is felszisszent. _"Pont most kellett nekem ez is."_
Gyors mozdulatokkal húzott elő egy tiszta rongyot és egy apró üvegcsét. A folyadék először hidegen érintette a sebet, de ahogy elkezdett dolgozni, szinte égette a bőrét. Caoimhe megfeszítette a fogait, és összeszorított szemmel folytatta a tisztítást, miközben az események baljós emlékei újra és újra átfutottak az elméjén.
Ahogy a kötözéssel végzett, pillantása megakadt a közeledő alakokon. A konzerv lovag – Caoimhe magában így nevezte el a férfit – súlyosan csattogó léptekkel érkezett, páncélja halk nyekergéssel adta tudtára mindenkinek a jelenlétét. Mögötte a féltünde kacsázva, könnyedén közeledett, mintha az imént nem az élete múlott volna a harcon. Haja laza mozdulatokkal hullott a vállára, miközben egy sebet dörzsölt a bordáinál. Aztán megjelent egy vörösbőrű, szarvakkal díszített alak, akinek szemeiben valami nyugtalanító fény villant, és egy kecses, nemes kinézetű tünde nő, akinek tartásából erő és bölcsesség sugárzott.
A fogadósasszony zihálva közeledett hozzájuk, arcán aggodalom tükröződött. Kötényét feljebb húzta, mintha az megvédené a látványtól, miközben egy rongyot és egy kancsó vizet szorongatott. "Ó, édesem, hát magának is jutott egy ezekből a gazemberekből?" – csóválta a fejét, miközben Caoimhe karjára nézett. "Ne aggódjon, kisasszony, rendbe szedjük magát. A Vihar Tűzhelyében senki nem marad segítség nélkül!"
Caoimhe fáradtan kapaszkodott a fotel karfájába, és mélyet sóhajtva próbálta kizárni a külvilágot. A kékes-arany lángok táncát nézte, mintha abban keresne valami nyugalmat.
„Köszönöm, nincs szükségem rá, megoldottam magamtól is” – mondta hűvösen a fogadósnak, miközben elfordította a fejét.
„Szép kis hölgyem, te, aki a fotelban gubbasztasz, ha esetleg te lettél volna a sördobáló bajnok: legközelebb a kezébe is adhatod a sört, nem kell rögtön a szájába adagolnod!” – szólalt meg kaján hangon a féltünde, aki láthatóan nem tudta, mikor kell csendben maradni.
Caoimhe egy pillanatra sem nézett fel. _„Ez az alak egyszerűen képtelen befogni. Mindenesetre jók a megérzései...”_
A féltünde azonban nem állt meg. „Egy kicsit sértve érzem magamat ám!” – folytatta színpadiasan. „Engem támad meg drága jó Rask barátom, a lovag úrfi hegylakósan elválasztja a rusnya tökfejét a testétől, erre szépen összeszedi magát, és engem magasról letojva neked mondja, hogy még nem végeztetek. Hát kérdem én, mibe fogtatok ti ketten bele?”
Caoimhe szemei összeszűkültek. A féltünde hangja szinte égette az elméjét, ahogy a fáradtság lassan átlépett ingerültségbe. Nem bírta tovább hallgatni.
„Mi közöd hozzám?” – csattant fel, a szavai hidegen vágtak, mint egy jól élezett penge. Tekintete csak egy pillanatra találkozott a féltündéével, aztán visszafordult a lángokhoz. „Fogd be a szádat, kérlek. Elég sületlenséget hallottam mára.” A féltünde kicsit hátrahőkölt a nem várt reakciótól, de még ez sem szegte kedvét. Féloldalas mosollyal előrébb hajolt, mintha szándékosan provokálni akarna. "Azért megmondanád, hogy hívnak? Vagy hívjalak csak kertitörpének?" - Caoimhe szeme villámokat szórt. Ajkai keskeny vonallá préselődtek, mielőtt szinte kiköpte volna a szavakat: "Caoimhe vagyok. Ennyi legyen elég." Hangja élesen csattant, mint a törött üveg, és mintha a kandalló lángjai is halkabban pattogtak volna egy pillanatra.
A féltünde halványan elmosolyodott, de mielőtt újabb szemtelenséget vághatott volna rá, egy életvidámnak tűnő törpe és egy középkorú, erőt sugárzó férfi lépett oda hozzájuk.
„Hölgyeim és uraim, önök ma fantasztikus műsorral szolgáltak nekünk!” – harsogta a törpe, szinte széttárva karjait, mintha a világ legnagyobb előadásának tapsolt volna. "Azt hiszem, nem tévedek nagyot, ha azt mondom, hogy a sors hozta össze magukat! Nem ismerik egymást, igaz? Mégis úgy dolgoztak együtt, mintha évek óta egy csapat lennének!" Egy pillanatra megállt, hogy nagy levegőt vegyen, majd folytatta: "Elnézést, elragadtatásomban nem mutatkoztam be: [[Gundren Rockseeker]] vagyok, ez pedig itt a társam, [[Sildar Hallwinter]]." A mellette álló férfi csak csendesen biccentett, de határozott mozdulata jelezte, hogy nem szorul bővebb bemutatásra. *„Ez az apró törpe tele van élettel, és úgy csacsog, mintha már régi barátok lennénk. Bezzeg a társa… egyetlen biccentéssel többet mondott, mint amennyit ez a törpe egész este fog. Máris tetszik nekem ez az ember: csak annyit beszél, amennyit szükséges.”* Caoimhe odafordult a törpe felé, de nem szólt semmit, csak hagyta, hogy a többiek beszéljenek helyette.

## 3.
Thalion szinte azonnal felkapta a fejét Gundren nevére.  
„Rockseeker? A híres bányászcsalád? Már hallottam magukról…” – mondta szélesen mosolyogva, miközben úgy tűnt, máris a törpe kegyeit keresi.
Sir Edrik csak halványan bólintott, mintha nem akarna túlságosan belefolyni a beszélgetésbe. Caoimhe a fotelből komoran figyelte az apró törpe energikus gesztusait.
Thalion közben próbálta összeszedni magát. A bordái közül szivárgó vér lassan átütött a ruháján. _"Jó lenne már bekötözni ezt a sebet, főleg egy rozsdás kard után…"_ – gondolta bosszúsan. De ami még jobban zavarta, az az, hogy Rask meg sem próbálta komolyan venni. Így próbált meg visszaszerezni egy kis önbecsülést: beszélt, csak beszélt, hogy rá figyeljenek.
„A testvéreimmel fontos küldetésben járunk, és ehhez szükségünk volna pár tehetséges, erős kalandorra, akik kisegítenek pár aprósággal…”
Gundren körbenézett a társaságon, mintha felmérné, mennyire kaphatóak a feladatra, majd folytatta:  
„Volna is egy feladatom, ha megengedik... Természetesen nem ingyen. Fejenként ötven arany üti a markukat, ha elvállalják!”
Thalion szeme azonnal felcsillant. „Már hogyne engednénk meg, törpe uram! Én és a társaim készségesen állunk a rendelkezésére. Szóval, mi lenne a feladat?”
Gundren helyet foglalt egy fotelben, majd a kandalló felé fordult.  
„Hallottak már Phandalin városkájáról? Nem messze innen, pár napi járásra van délre. Mindössze annyi a feladat, hogy a bányászati műveletemhez szükséges ellátmányt kísérjék el oda.”
Calderyx közben szórakozottan rendezgetett valamit a zsebében, de fél szemmel Gundrenre figyelt. Sir Edrik nyugodt, de éber tekintettel hallgatta. Ailith csendesen dobolt ujjaival a karfán, szeme érdeklődve követte a törpét. Caoimhe ugyan unott arccal meredt a lángokba, mégis feszülten figyelt a háttérben.
„Neverwinterből dél felé kell haladjanak a Magas Úton, majd a Triboar elágazásnál keletnek forduljanak. Az elágazástól Phandalin körülbelül egy napi járásra van.” – A törpe lendületesen gesztikulált, szinte a levegőbe rajzolva az irányokat. „Az út jól ki van kövezve odáig. Nem kell semmi nehézségtől tartaniuk.”
Thalion közben Sildar vizslató tekintetét érzékelte. _"Végülis csak a munkáját végzi. Én is megbámulnám magamat az ő helyében, hehe..."_  
Pillantása Ailithre siklott, de nem pihenhetett meg sokáig rajta, mert Gundren ekkor befejezte a monológot, és egyenesen neki szegezte a kérdést:
„Nos, Thalion mester, hajlandó ön és a csapata vállalni a munkát?”
Thalion arca felderült. „Természetesen, törpe uram, vállaljuk. Igaz, srácok?” – fordult a társasághoz vigyorogva. A többiek tekintetében azonban semmi lelkesedés nem volt. Calderyx kurtán biccentett, Sir Edrik pedig hidegen bólintott. Caoimhe látványosan forgatta a szemét, majd visszatért a kandalló fényeihez.
Gundren elégedetten dörzsölte össze a tenyerét. „Nagyszerű! Holnap pirkadatkor indulhatnak. A város délnyugati kapujánál fogja várni önöket a szekér. Mi Sildar barátommal előremegyünk, hogy elvégezzük a szükséges előkészületeket.”
Ekkor Marla lépett oda hozzájuk, kissé még mindig az előzmények hatása alatt.  
„Drága jó uraim és hölgyeim, Önök ma megmentették a fogadómat egy kisebb katasztrófától. Kérem, fogadják el szerény ajánlatomat, és pihenjék ki magukat nálam. A szobákat már előkészítettük, a forró fürdőt is bekészítettük.”
„Egy ilyen ajánlatnak nem lehet nemet mondani. A bordáim szinte könyörögnek egy forró fürdőért…” – sóhajtott fel Thalion.
Majd megpróbált talpra szökkenni, de a mozdulat fájdalmasan az oldalába nyilallt. Felszisszent, miközben bordáit tapogatta.  
„Remélem, a következő napokban nem kapok be még egy ilyet…” – mormolta, aztán kissé megrogyva, de vigyorogva indult el a többiekkel a szobája felé.